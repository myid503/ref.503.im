# 佛说圣大乘三归依经

佛说圣大乘三归依经

兰山智昭国师沙门得慧奉诏译

奉天显道耀武宣文神谋睿智制义去邪惇睦懿恭皇帝详定

敬礼最上三宝！

如是我闻，一时佛在舍卫国祇树给孤独园，与大比丘众千二百五十人俱。

尔时，具寿舍利子独居静处，入定之时，作是念言：若善男子、善女人，以虔诚心归依佛、法、僧者，获福若干不能知量？今佛现在，我当往于善逝法王之前请问此义。

作是念已，时具寿舍利子至于后饷，从定而起，往诣佛所，顶礼佛足，退坐一面而白佛言：“世尊，我居静处入定之时，起是心念：若善男子、善女人，以虔诚心归依佛、法、僧者，获福若干不知其量？唯愿世尊以大慈悲，愿垂演说。”

尔时，佛告具寿舍利子言：“汝今利乐一切人天及诸有情，以慈悲心请问如是事者，善哉！善哉！舍利子，将此义理以譬喻中当为汝说。若有具大神通之人，量等七千由旬南赡部洲及与小洲之内所居物命，移在他方世界，其赡部洲平治如掌而以金、银、琉璃、车璖、玛瑙、珊瑚、琥珀、真珠等中建置浮图，纵广等量南赡部洲，髙至梵天，于彼塔处，以将天花、天香、天鬘、天盖、幢幡等中而作供养；然彼具大神通之人，取四大海水，移在他方世界大海之中，于彼四大海内，满入上妙芝麻之油，量如须弥，而作灯炷燃，彼其灯光明不绝，经于旷劫而作供养。舍利子，于汝意云何？所获福善宁为多否？”

舍利子言：“甚多！世尊！甚多！善逝！此者非是一切声闻、缘觉之境；此者唯是善逝之境；此者唯是如来之境。”

佛告舍利子言：“将此福善，比于善男子、善女人归依佛、法、僧所获福善，百分不及一千分不及一，百千分不及一，数分不及一，喻分不及一，筭分不及一。”

佛说如是此法门时，三千大千世界六种震动，所谓动、遍动、等遍动；起、遍起、等遍起；踊、遍踊、等遍踊；震、遍震、等遍震；吼、遍吼、等遍吼；击、遍击、等遍击，及于空中放大光明及鸣天乐。

尔时阿难而白佛言：“世尊，当何名此经？我等云何奉持？”

佛告阿难言：“是经名为《三归依经》。亦名《成就无边法门》。以是名字汝当奉持。”

佛说此经已，具寿舍利子，及大比丘众、天龙、夜叉、乹闼婆、阿修罗、迦楼罗、紧那罗、摩睺罗伽、人、非人等，一切大众闻佛所说，皆大欢喜信受奉行。

佛说圣大乘三归依经竟

