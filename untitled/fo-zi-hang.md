# 佛子行

佛子行

无著菩萨 著

那莫罗给夏Ra雅！

虽见诸法无来去，然唯精勤利众者，

胜师怙主观音前，三门恒时敬顶礼。

利乐之源诸佛陀，修持正法而成就，

亦依了知其行故，于此宣说佛子行。

已获暇满大舟时，为自他渡轮回海，

日日夜夜不懈怠，闻思修持佛子行。

贪恋亲方如沸水，嗔恨敌方如烈火，

遗忘取舍愚暗者，抛弃故乡佛子行。

离恶境故惑渐轻，无散乱故善自增，

净心于法生定解，居于静处佛子行。

长伴亲友各分离，勤积之财留后世，

识客终离身客店，舍弃今世佛子行。

交往恶人增三毒，失坏闻思修事业，

令成无有慈悲者，远离恶友佛子行。

依止正士灭罪业，功德增如上弦月，

殊胜上师较自身，更为珍爱佛子行。

己尚缚于轮回狱，世间天神能救谁？

故知殊胜无欺处，皈依三宝佛子行。

佛说难忍恶趣苦，皆为恶业之果报，

是故纵遇生命难，永不造罪佛子行。

三有乐如草尖露，乃是瞬间坏灭法，

了知恒时无变法，希求解脱佛子行。

无始时来慈我者，诸母若苦自何乐？

是故为度无边众，发菩提心佛子行。

诸苦由求自乐生，圆满正觉利他成，

是故己乐与他苦，真实相换佛子行。

何人以大贪欲心，夺或令夺我诸财，

自身受用三世善，回向于他佛子行。

我虽无有些微错，何人若断吾头颅，

然以悲心将彼罪，自身代受佛子行。

有者百般中伤吾，恶名纵遍三千界，

然我深怀慈爱心，赞其功德佛子行。

何人大庭广众中，揭露吾过出恶语，

于彼亦作上师想，恭敬顶礼佛子行。

吾如自子爱护者，彼纵视我如怨敌，

犹如慈母于病儿，尤为怜爱佛子行。

与我等同或下士，虽以傲慢而凌辱，

然吾敬其如上师，恒时顶戴佛子行。

贫穷恒常受人欺，且为重疾恶魔逼，

众生罪苦自代受，无有怯懦佛子行。

美名远扬众人敬，亦获财如多闻子，

然见世福无实义，毫无傲慢佛子行。

自嗔心敌若未降，降伏外敌反增强，

故以慈悲之军队，调伏自心佛子行。

一切妙欲如盐水，愈享受之愈增贪，

令生贪恋诸事物，即刻放弃佛子行。

一切境现唯心造，心性本来离戏边，

了达此理于二取，皆不作意佛子行。

逢遇悦意对境时，视如夏季之彩虹，

虽显美妙然无实，断除贪执佛子行。

诸苦如同梦子死，迷现执实诚疲惫，

是故遭遇违缘时，视为幻相佛子行。

获得菩提身尚舍，何况一切身外物，

故不图报异熟果，慷慨布施佛子行。

无戒自利尚不成，欲成他利诚可笑，

故于三有无希求，守护净戒佛子行。

于求妙果之佛子，一切损害如宝藏，

故于诸众无怨恨，修持安忍佛子行。

唯成自利小乘士，勤如扑灭燃头火，

饶益众生功德源，具足精进佛子行。

当知止观双运理，以此摧毁诸烦恼，

真实超越四无色，修习禅定佛子行。

若无智慧以五度，不得圆满菩提果，

故以方便三轮空，修持智慧佛子行。

若未观察自错误，以法形相行非法，

是故恒时审自已，断除过患佛子行。

以惑谈他菩萨过，则将毁坏自功德，

故于大乘诸士夫，不说过失佛子行。

为求利养相互争，失坏闻思修事业，

故于亲友施主众，根除贪执佛子行。

恶言刺伤他人心，亦失菩萨品行故，

莫说他人不悦词，杜绝粗语佛子行。

烦恼串习难对治，执持正知正念剑，

贪等烦恼初生时，立即铲除佛子行。

总之一切威仪中，观心处于何状态，

相续具足正知念，成办他利佛子行。

如是勤修诸善根，为除无边众生苦，

皆以三轮清净慧，回向菩提佛子行。

为利欲修菩萨道，依照经续论典义，

诸圣者言而撰著，三十七颂佛子行。

因吾慧浅无修行，虽无智者所喜词，

然依诸多经论故，此佛子行定无谬。

而诸佛子广大行，如我愚者难测故，

相违不符等诸过，诸圣者前祈宽恕。

以此善愿众有情，以胜世俗菩提心，

等同不住有寂边，大悲怙主观自在。

译于二零零一年五月二十日

