# 卷下

卷下

尔时。释迦牟尼佛因信相菩萨。为一切众生及自己身。问诸佛名。佛说十方三世诸佛十二部经大菩萨僧已。复欲大师子吼。师子吼者。名决定说。决定说者。明知如来。常住不灭。并说众生。尽有佛性。诸魔怖畏。外道归伏故。是名师子吼。如是显说已。舌遍覆三千大千世界。一切世界。六种震动。六种震动者。东涌西没。西涌东没。南涌北没。北涌南没。中涌边没。边涌中没。是名大地六种震动。舌根放大光明。大光普照。大光普照者。转无常以为常。转不净以为净。转苦以为乐。转无明以为明。尔时佛光所照之处。山林国土。江河大海。铁围山川。一切地狱。高下平正。皆悉清净。无诸秽恶。犹如东方清净庄严满月世界。

尔时。释迦分身诸佛。从空化下。犹如雨华。从地化出。犹如涌云。遍满虚空。间无空处。是时化佛。异口同音。皆言如来。常性不灭。说诸众生。尽有佛性。并云诸法。皆归于空。万行因果。皆归一乘。众生见之。说是语已。忽然不现。唯见释迦。在本座上。当于尔时。一切大众。皆见化佛。所以见者。皆是释迦。威神之力。释迦慈父。现此神通威德力时。是时众中。四十恒河沙菩萨得无生法忍。八万声闻发大乘心。十千比丘得阿罗汉道。一万八千比丘尼得阿那含道。四亿优婆塞得斯陀含道。十亿优婆夷得须陀洹道。无量天人得法眼净。自识宿命。知有为法。悉皆无常。

尔时众中。师子吼菩萨摩诃萨。即从座起。正理衣服。顶礼佛足。而白佛言。世尊。如上所说。闻佛名亦灭罪。闻法名亦灭罪。闻僧名亦灭罪。为佛力。为法力。为僧力。如其佛力应求佛。如其法力应求法。如其僧力应求僧。何须求三。如上所说。唯有一乘。众生见三。佛自说三。何况众生。佛告师子吼菩萨摩诃萨言。善哉善哉。善男子。快问是义。利益众生。谛听谛听。今当为汝。分别解说。非但佛力。非但法力。非但僧力。皆是众力。佛是众生归处父母。菩萨僧者是证明知识。迷子众生。若有醒悟。自生厌离。念力多故。求出三界烦恼大海。方广经典为作大船。善男子。佛即是法。法即是僧。僧即无为。无为是空。无为空。有为空。内空外空。大空小空。皆归一空。更无别空。善男子。汝向所问。应当求一。何须求三。善男子。譬如有人。怖畏虚空。处处游行。藏护其身。不离虚空。善男子。十方佛说。及我所说。万善因缘。三宝三乘。不过有一。为初中后善。一切众生。分别说三。是故名为。一相三宝。师子吼菩萨言。善哉善哉。实如圣教。我以久知。为诸众生。问如此事。

师子吼菩萨摩诃萨复白佛言。世尊。如佛所说。无二无三。是方广经典诸佛之母。菩萨大道。学者眼目。摄诸邪见。救护散失心。断除三恶道。开无上菩提门。进诸声闻。趣于大乘。我当以大陀罗尼咒。以守护之。净持戒行。修学是经。亦当护之。或复有人。敬是经典。修行七日。或有恶魔。欲来恼乱。使诸恶魔。不得其便。世尊。我护是经。令得久住。尽菩提性。佛言。善男子。汝护是经。即护三宝。亦护行教者。

尔时。师子吼菩萨。即于佛前。而说咒曰

南无佛陀。南无达摩。南无僧伽。阿亶地。陀罗尼。多陀。呵阿伽阇尼。婆毗。萨婆达摩尼。婆毗。伊舍摩陀。毗婆舍那。毗摩罗修钵离。达摩尼。佉那。婆楼尼叉夜。多摩隶遮隶。睺楼睺楼。师鞞帝。曼哆罗曼哆罗。娑诃。

一读百遍。右绕七匝。如是七日。一日三时。于其七日。勿念余经。存心方广。更莫异境。世尊。是陀罗尼咒。八百万亿诸佛所说。我今说之。若有谤此咒者。即为谤此诸佛如来。已谤此咒者。世世与道不成。不出三界。何以故。是咒能令失心者使得本心。是陀罗尼咒。一经于耳。闻以书写。不食酒肉。斋戒自守。去离戏论。不入愦市。常行大慈。贵于坐禅。是人或从无量劫来。三障重罪。闻此咒已。至心受持。日日读诵。经念不忘。是人乃至菩提。不堕三涂。

佛告师子吼菩萨言。善哉善哉。能护三宝。慈念众生。令出三有。说如是咒。大作利益。无量学人。开阐导教。断诸邪见。善男子。一切众生。闻汝名者。咒音声者。信敬不毁。是人现世安稳。及其命终。常见诸佛。亦得见我。亦见汝身。并诸菩萨。自知得作佛。决定无有疑。一切见佛性。都由清净信。万善成佛道。会舍一切恶。佛言。若有善男子。善女人。能于我灭后。或复一日。或复一夜。或复一时。或复一念。礼拜三世十方诸佛。十二部经。诸大菩萨。心念大乘。思第一义。是人一念。一弹指顷。十恶五逆。及谤方等。一切恶业。悉皆除灭。无有遗余。若有比丘。比丘尼。若菩萨。若沙弥。若沙弥尼。或失本心。身犯四重。八禁六重。十恶五逆。诽谤方等。今若生信。礼拜如是十方三世诸佛名者。如是恶业。悉得除灭。无有遗余。

作是语已。尔时定光佛时。善见王子与三千人俱。忽然之顷。来至佛所。顶礼佛足。同声白佛言。世尊。我等或从无量劫来。造作恶业。不可具说。或犯十恶。或犯五逆。及谤方等。或造无量阿僧祇罪。求依如来。十二部经。诸菩萨众。发露忏悔。唯愿听许。佛言。善哉善哉。善男子。怖心难生。善根难发。欲忏十恶。欲忏五逆。乃至一阐提。欲见佛性者。应当如是。随意说之。

尔时三千人。闻佛慈音。正理衣服。合掌作礼。偏袒右肩。右膝着地。作如是言。世尊。我等今者。归命十方佛。归命十方法。归命十方僧。复次归命稽首东方阿閦佛。亦复归命南方宝相佛。稽首西方阿弥陀佛。亦复归命北方胜妙佛。稽首上方香积如来。亦复归命下方亿像如来。稽首东方普贤大士。亦复归命南方持世。稽首西方观音大士。亦复归命北方满月。稽首上方虚空藏大士。亦复归命下方坚德大士。稽首本师定光如来。亦复归命未来佛性。稽首他方分身化佛。归命今者我师释迦。稽首大士维摩文殊。亦复归命阿难迦叶。稽首出现四道圣人。亦复归命有教初心。稽首大藏十二部经方等正典。亦复归命诸余经法。稽首八分舍利形像。亦复归命现在诸佛。四方四王。忉利释梵。三十三天。虚空天上。地上地下。有诸山林树下。一切神仙。有大神足者。有天眼者。有天耳者。愿使闻知。皆为证明。愿一切众生。若未忏者。皆得灭罪。作如是言。我等或从无始世界及今恶身。狂惑心乱。无量倒见。烦恼恶业。不可具陈。所作众罪。不自觉知。恶心炽盛。不见后世。但见现在。乐习烦恼。远离善根。恶业障隔。近恶知识。于比丘比丘尼边作非法事。于父母边作非法事。或复自在用僧鬘物。于五部僧边或作是非。或说世间无量恶业。或杀菩提善根众生。或谤法师。法说非法。非法说法。谓如来无常。正法无常。僧宝无常。不乐慧施。信受邪法。是故今日。无量怖畏。无量惭愧。归依三宝。诸佛慈悲。方等父母。菩萨知识。听许我等。发露忏悔。愿除无量劫以来生死重罪。愿后更莫造。

复次世尊。我等或从无量劫来造作五逆。或犯过去未来现在诸佛禁戒。作一阐提行。发粗恶言。诽谤正法。造是重业。未曾改悔。心无惭愧。或犯十恶五逆等罪。自知定犯如是重事。本心初无怖畏惭愧。默受供养。未曾发露。于彼正法。未有护惜建立之心。于其中间。毁呰轻贱。言多过恶。或复说言。无佛法僧。或造如是。十恶五逆。无间重罪。是故今日。无量怖畏。无量惭愧。归依三宝。诸佛慈悲。方等父母。菩萨知识。听许我等。发露忏悔。愿除无量劫以来生死重罪。愿后更莫造。

复次世尊。我等或从无量劫来。或四倒见。四重之法。说偷兰遮。偷兰遮法。说为四重。犯说非犯。非犯说犯。轻罪说重。重罪说轻。净见不净。不净见净。或复邪见。赞说世典。不敬佛经。诸恶论义。畜八不净。真是佛语。以为魔语。真是魔语。以为佛语。或复信受。六师所说。或作是言。如来今日。毕竟涅槃。三宝无常。身心起惑。无量倒见。是故今日。无量怖畏。无量惭愧。归依三宝。诸佛慈悲。方等父母。菩萨知识。听许我等。发露忏悔。愿除无量劫以来生死重罪。愿后更莫造。

复次世尊。我等或从无量劫来。及今一形。或犯招提僧物。或犯十方僧物。或犯现前僧物。或犯五部僧物。乃至一比丘物。一切檀越物。或复自称。我得正法。四禅四果。缘是恶业。不善因缘。或本出家。造作四重。八禁六重。十三僧残。二不定法。三十舍堕。九十一堕。四忏悔法。众多学法。七灭诤法。或犯如是。一一诸戒。从突吉罗。复至四重。或复五逆。诽谤正法甚深经典。造一阐提行。覆藏不悔。日夜增长。曾闻佛说。若犯四重。乃至五逆。或谤正法。若不发露。定堕地狱。诸佛菩萨。声闻缘觉。无能救护。师僧父母。诸天世人。亦不能救。是故今日。无量怖畏。无量惭愧。是故今日。归依三宝。过去多宝。未来千佛。现在分身诸佛释迦。诸佛慈悲。方等父母。菩萨知识。听许我等。发露忏悔。愿除无量劫以来。烦恼障。业障。报障。四重无间。十恶重罪。

复次世尊。我等今者。为诸众生。及自己身。十方佛前。今者忏悔。一切众生。无量劫来。不识诸佛。及父母恩。不解善法。造作众恶。自恃种性。及诸财宝。盛年放逸。作诸恶业。随心所作。不见其过。凡夫愚行。无智暗覆。亲近恶友。烦恼乱心。五欲因缘。心生忿恚。不知厌足。故作众恶。亲近非圣。因生悭嫉。贫穷因缘。而造诸恶。及以女色。奸谄作恶。系属于他。常有怖畏。不得自在。诸结恼热。贪欲恚痴。娆动其心。渴爱所逼。造作众恶。身口意恶。所集三业。是众罪等。今悉忏悔。或不恭敬。佛法圣僧。如是众罪。今悉忏悔。或不恭敬。菩萨缘觉。如是众罪。今悉忏悔。以无智故。诽谤正法。不知恭敬。父母师长。如是众罪。今悉忏悔。愚惑所覆。骄慢放逸。因贪恚痴。造作诸恶。如是诸罪。今悉忏悔。我今供养。十方诸佛。愿诸众生。令住十地。悉令具足。如来正觉。

尔时。佛告善见王子。善哉善哉。大士大士。自能观身。不善恶业。生大怖畏。发露诸恶。复为众生。忏悔众罪。以是名汝。是真大士。自离众恶。复令众生。远离众恶。是故名汝。是真大士。不愿自身。先愿众生。令得正觉。是故名汝。是真大士。

尔时。善见王子三千人。忏悔以讫。以偈赞佛

唯佛一人独第一 三界父母一切智 于一切等无与等

稽首世尊希有比 凡人行惠为己利 求报以财而给施

佛大慈仁无此事 怨亲憎爱以等利 大精进人我归命

佛二足中尊最上 智慧眼人能知见 诸天不解此智慧

过去未来今诸佛 一切我皆稽首礼 如是我今归命佛

亦如恭敬三世尊

尔时。十方诸佛。即为善见王子及三千人。而说偈教

若欲求佛道 常随多闻人 如事善师想 成佛亦不久

若持戒清净 是名实比丘 若有能观空 是名得三昧

若有能精进 是名行道人 若有得涅槃 是名为实乐

持戒大沙门 大戒清净尼 半月常布萨 结净行乞食

身被僧伽梨 衣钵行随身 诸天皆欢喜 恭敬合掌礼

我使诸天人 以为作给使 亦如诸小天 奉事天帝释

今日得现报 未来不可量 出家持禁戒 是名报佛恩

复次善见王 除我及菩萨 世间一切人 心生清净信

了知十方佛 常住不涅槃 法僧亦复然 如是诸人等

是名报佛恩

复次善见王 世间一切人 心无分别想 了知一乘道

过去并未来 十方及现在 唯有一佛乘 无二亦无三

若能发是意 心无分别相 如是诸人等 是名报佛恩

复次善见王 若能有一人 于我灭度后 心常生信解

皆言诸众生 悉有如来性 如是诸人等 亦名报佛恩

若修一念善 不求天果报 直向无上道 亦名报佛恩

复次善见王 于我灭度后 若能有一人 须臾读是经

敬重佛法僧 孝顺供养师 如是诸人等 亦名报佛恩

若人舍一财 饮食及衣服 普施诸大众 亦名报佛恩

复次善见王 于我末法中 有能化一人 须臾听是经

复胜别供养 百亿菩萨众 如是大乘经 诸佛菩萨母

念佛敬是经 并诸菩萨众 等心无彼此 是名报佛恩

复次善见王 有能末法中 若欲报佛恩 一念在禅定

胜活三千界 满中一切人 谤禅坏乱众 如杀三千界

满中一切人 及诸众生类 谤禅坏乱众 其罪亦如是

若人见修善 诽谤不信受 断坏三宝种 不名报佛恩

尔时。善见王子三千人。蒙佛教已。欢喜顶受。重说偈言

我等今者 稽首过去 未来现在 三世诸佛

亦复归命 释迦文佛 稽首八万 四千法藏

亦复归命 诸余经法 稽首过去 维摩文殊

亦复归命 多闻大智 阿难舍利 稽首无学

五分法身 亦复归命 始学初因 稽首以讫

重说偈言

诸佛说何实 何者是不实 实之以不实

二事不可得 如是真实相 不戏于诸法

怜悯众生故 方便转法轮 诸圣所从来

佛示如是来 实相及所去 佛亦尔无异

诸圣如实语 佛亦如实说 以是故名佛

多陀阿伽度 忍铠心坚固 精进弓力强

智慧箭到利 破骄慢诸贼 应受天世人

一切诸供养 以是故名佛 以为阿罗汉

正知苦实相 亦实知苦因 知苦尽实相

亦知苦尽道 真正解四谛 定实不可变

是故十方中 号三藐三佛 得微妙三明

清净行亦具 是故号世尊 鞞阇遮罗那

解知一切法 自得妙道法 或时方便说

悯念一切故 灭除老病死 令到安稳处

以是故名佛 以为修伽陀 知世所从来

亦知世尽道 以是故名佛 为路迦鞞陀

戒定慧等眼 无及况出上 以是故名佛

为阿耨多罗 大悲度众生 软善教调御

以是故名佛 富楼沙昙藐 智慧无烦恼

说最上解脱 以是故名佛 提婆魔努舍

三世动不动 尽及不尽法 道树下悉知

是故名为佛

尔时。十方诸佛入神通三昧。而自举身。处于空中。异口同音。唱如是言。是善见大士及以三千人。汝等罪性。不在外。不在内。不在中间。心实故善力实。心解故罪性解。空慧故罪性空。信力故福力多。若能如是忏悔者。则为己见我。亦见多宝佛及诸分身者。忏悔灭罪。以常见我今日教化诸菩萨。如是忏悔者。令我及分身。灭度多宝佛。一切皆欢喜。十方现在佛。并过去未来。亦见亦供养。亦令得欢喜。顺此大乘经。得入菩提门。

佛告诸弟子。有罪欲忏悔。当如善见王。礼是三世佛。十二部尊经。诸大菩萨僧。一一心礼。亦如遭我想。值我想。见我想。见一佛想。二佛想。十佛想。见百佛想。千佛想。万佛想。亦如见无量佛想。如是一一心礼。是人福德无量。灭除生死重罪。阿僧祇劫中。不堕三恶道。安住于佛道。决定无有疑。是故悔诸罪。至心谛信之。定得灭重罪。

尔时。善见王子三千人等。俱发声言。以偈赞佛

世尊大慈悲 释种大法王 处众师子吼

普摄诸众生 视众如一子 无彼亦无此

以见无上尊 是故今敬礼

尔时。佛告善见王子及以三千人等。若能如是。发露忏悔。不覆藏罪。是真菩萨。汝于来世。必得作佛。复次善男子。于我灭后。有能真心礼是十方诸佛。十二部经。诸菩萨僧者。是名报三宝恩。即灭十恶五逆及谤方等。灭是罪已。应以须陀洹得度者。授与须陀洹果。应以斯陀含得度者。授与斯陀含果。应以阿那含得度者。授与阿那含果。应以阿罗汉得度者。授与阿罗汉果。应以辟支佛得度者。授与辟支佛果。应以菩萨得度者。授与菩萨果。今是经中诸大菩萨摩诃萨。得一生实相。皆由礼是十方三世诸佛。或有菩萨得二生法界。皆由礼是三世诸佛。或有菩萨得毕竟智。皆由礼是三世诸佛。或有菩萨得悟第一义谛。皆由礼是三世诸佛。或有菩萨得首愣严三昧。皆由礼是三世诸佛。或有菩萨得虚空三昧。智印三昧。皆由礼是三世诸佛。或有菩萨得不退忍。如法忍如法界忍。皆由礼是三世诸佛。或有菩萨得陀罗尼。大念心无碍智。皆由礼是三世诸佛。或有菩萨得师子吼三昧。金刚三昧。五智印三昧。皆由礼是三世诸佛。或有菩萨得平等三昧。大慈大悲阿耨多罗三藐三菩提佛行。皆由礼是十方无量三世诸佛。

尔时。文殊师利法王子菩萨摩诃萨而白佛言。世尊。一切众生。狂惑心乱。造作恶逆。云何自知。而得灭罪。

佛告文殊师利。如上所说。若人闻是方广经典。及闻十方三世诸佛名。十二部经。诸大菩萨。心生欢喜。无量信敬。书写受持。读诵通利。空净之处。净治一室。香泥涂地。以好幡盖。庄严其内。先烧好香。然后请佛。不问多少。香水洗浴。着净衣服。一上厕一洗浴。安置宝座。久修是经。了知法相。无人我见。请命令上。分别称扬。烧好妙香。一心除乱。正忆正念。一心念佛。是诸行人。和合为上。若不和合。嗔恚诤讼。不名忏悔。嗔恚俱怀。与道相违。想念大乘。思第一义。七日七夜。不得眠卧。一日三时。读诵是经。日夜六时。烧香供养。礼拜忏悔。称是经中诸佛菩萨。十二部经名号。心心不乱。心心不错。心心不异。心心时进。心心日进。心心生信。心心欢喜。心心相次。心心相续。心心深重。心心不离。心心思罪。心心念佛。心心念法。心心念僧。心心念戒。心心念舍。心心念天。是人如是读诵。如是礼拜。如是至心。如是忏悔。从初一日。至第六日。复以香泥涂地。复以香水浴身。烧种种妙香。深心供养。以此至心。是人忏悔。震动十方。我于尔时。与无量无边恒沙诸佛。无量无边恒河沙菩萨。随其音声。入其室内。与作证明。如是七日。定得灭罪。净除罪业。决定无疑。所以知者。凡夫之人。未合真谛。当取梦相。若见一梦。即灭一逆。见此五梦。即灭五逆。是人其夜。梦见自身。欲渡大河。上大桥行。当知是人。定得度脱。其人或时。梦见自身。人与洗浴。天雨其身。当知是人。定得清净。其人或时。梦见自身。入沙门大会之中。入次而坐。当知是人。真佛弟子。其人或时。梦见自身。入塔寺中。见好大像。及见菩萨。当知是人。得正门已。其人或时。梦见自身。自得果食而食。当知是人。还得果报。

佛告文殊师利。若有比丘。比丘尼。菩萨。清信士女。沙弥。沙弥尼。失心错乱。身犯如是。一一禁戒。如是忏悔。若不灭罪。无有是处。除不至心忏悔者外。

文殊师利问佛言。世尊。行此法时。得多人不。佛言。一人以上。二十人以下。行此法时。亦勿曾念诸余经典。从此悔已。后更莫造。是名悔法。应作是念。我等今者。如死还活。我当持戒。我当精进。我当读诵大乘方等。是人尔时。应作是念。从今日始。坚持禁戒。愿如金刚。是人作是念时。维摩大士。复与无量菩萨。立其人前。为作时证。大德普贤。为作羯磨。大德迦叶。与作依止。佛告文殊。是名灭罪。是名解脱。是名具戒。是名得住。

尔时世尊。复告文殊师利菩萨摩诃萨言。若有犯四重八禁。六法十戒。三归五戒。八禁十善。一一戒律。乃至五逆。及谤方等。除一阐提。若不忏悔。发露诸罪。其人命终。决定必堕。阿鼻地狱。

文殊师利白佛言。世尊。云何名为阿鼻地狱。唯愿如来。为一切众生。说其因缘。形状大小。苦乐受报。劫数多少。

佛告文殊。快哉快哉。快问是义。谛听谛听。及诸大众。善思念之。吾当为汝。广开分别。云何名为。阿鼻地狱。阿者言无。鼻者言间。间无暂乐。故言无间。阿者言无。鼻者言遮。阿者言无。鼻者言救。阿者言无。鼻者言不动。阿者言极热。鼻者言极恼。阿者言不闲。鼻者言不住。不住不闲故。名阿鼻地狱。阿者言大火。鼻者言极热。猛火入心故。名阿鼻地狱。

佛复告文殊师利菩萨摩诃萨言。善男子。阿鼻地狱。纵广正等。八万由旬。七重铁城上。有七重铁网。下有十八鬲。周匝七重。皆是刀林。其七重城内。复有剑林。下有十八鬲。其一一鬲。八万四千重。于其四角。复有四大铜狗。其身长大。四十由旬。眼如电光。牙如剑树。齿如刀山。舌如铁钩。抓如铁杈。尾如铁蟒。一切毛孔。皆出猛火。其烟臭恶。世间臭物。无以可比。其狱四门。一一门边。复有十八狱卒。头如罗刹头。口如罗刹口。头上十八角。手捉铁叉。七重城内。有无数铁幢。幢头火涌。如沸涌泉。其铁流迸。满阿鼻城中。阿鼻四门。其一一门上。复有十八铜釜。沸铁涌出。四门漫流。满阿鼻城。一一鬲间。复有八万四千铁蟒大蛇。吐毒吐火。身满城中。其蛇哮吼。如天大雷。雨大铁丸。满阿鼻城中。此城苦事。八万亿千。苦中苦者。恼中恼者。皆集此城。阿鼻地狱。四方有门。一一门外。各有猛火。东西南北。交过通彻。八万由旬。周匝铁牆。铁网弥覆。其地亦铁。上火彻下。下火彻上。四维上下。周匝一时。苦事俱起。如上所说。四重八禁。犯戒五逆。及谤方等。若不依此经中忏悔。而无惭愧。其人命终。如大壮士。屈申臂顷。落入阿鼻地狱。身满其中。热恼急故。口噤不语。唯复张眼合口。合口张眼。此人罪故。万亿刀轮。从空而下。头入足出。一切苦事。过上所说。百千万倍。若有具犯四重。受大苦恼。具足五大劫。八禁复倍。五逆复倍。谤方等经复倍。谤三宝。偷僧祇物。污净行比丘。污比丘尼。谤师害师者。若人奸母。如此人等。复倍加上。除一阐提。永断善根。不出阿鼻。是等罪人。受苦之时。猛火入心。闷绝而死。狱卒罗刹。以铁叉打地。唤言活活。应声即活。一日一夜。万死万生。受大苦恼。如上所说。其人从阿鼻地狱出。以破戒因缘。虚食信施。复入诸小十八地狱。所谓寒冰地狱。黑暗地狱。焦热地狱。刀轮地狱。剑轮地狱。火车地狱。沸屎地狱。濩汤地狱。灰河地狱。剑林地狱。铁床地狱。铜柱地狱。铁机地狱。铁轮地狱。铁窟地狱。铁丸地狱。尖石地狱。饮铜地狱。各八百万岁。然后得出。常生下处。五百世中。不识三宝。值善知识。得发菩提。不值知识。还堕地狱。犯突吉罗罪。若不忏悔。地狱受苦。如四天王日月八百万岁。波夜提罪复加二倍。僧残罪复加二倍。是诸罪人。受苦之时。更无余言。唯得唱言。阿波波。阿吒吒。阿罗罗。阿婆婆。是故有罪。当急忏悔。还归三宝。

复次。文殊师利菩萨摩诃萨。若欲速疾除灭罪者。如是经中。忏悔发露。行道七日。一日一食。思惟正观。忆念如来成佛时。大人相。觉人相。不动人相。解脱人相。光明人相。满智慧人相。具足诸波罗密相。首愣严等诸三昧海相。菩萨摩诃萨。从胜意慈三昧起入灭意定。从灭意定起还入首愣严定。从首愣严定起入慧炬三昧。从慧炬三昧起入诸法相三昧。从诸法相三昧起入光明相三昧。从光明相三昧起入师子音声三昧。从师子音声三昧起入师子奋迅三昧。从师子奋迅三昧起入师子振动三昧。从师子振动三昧起入海意三昧。从海意三昧起入普智三昧。从普智三昧起入陀罗尼印三昧。从陀罗尼印三昧起入普现色身三昧。从普现色身三昧起入法界性三昧。从法界性三昧起入师子王三昧。从师子王三昧起入灭诸魔相三昧。从灭诸魔相三昧起入空慧三昧。从空慧三昧起入解空相三昧。从解空相三昧起入大空智三昧。从大空智三昧起入遍一切处色身三昧。从遍一切处色身三昧起入观心相三昧。从观心相三昧起入菩萨摩诃萨金刚相三昧。从菩萨摩诃萨金刚相三昧起入金刚顶三昧。从金刚顶三昧起入一切海三昧。从一切海三昧起入一切陀罗尼海三昧。从一切陀罗尼海三昧起入一切佛境界海三昧。从一切佛境界海三昧起入一切诸佛解脱解脱知见海三昧。从一切诸佛解脱解脱知见海三昧起然后入无量无边诸三昧海门。从诸三昧海门起入寂意灭意三昧。从寂意灭意三昧起入金刚喻定大解脱三昧门。

佛告文殊。于我灭后。若有善男子。善女人。生一念信心。若能书写读诵一偈。念是相。忆是相。观是相。信心成就。一念之顷。除却九十亿那由他恒河沙等微尘数劫生死重罪。永离暗障。明知如来。常住不灭。

尔时世尊。为诸大众。重说偈言

力士诸鬼神 畜生恶象王 淫女及恶龙 无量诸恶人

婆薮阿阇世 提婆殃崛魔 身心起逆罪 应堕阿鼻狱

生信礼三世 十方无量佛 释迦临涅槃 为住无量劫

摩伽陀国人 悉发菩提心 皆由恭敬礼 十方三世佛

阿若骄陈如 五百声闻等 来世成佛道 皆由恭敬礼

十方三世佛 外道婆罗门 十仙大梵志 今得阿罗汉

乃往过去世 皆由恭敬礼 十方三世佛 自悟第一义

十方佛土中 一切菩萨众 往生无量寿 皆由恭敬礼

十方三世佛 复次善见王 我昔作国王 名曰大仙与

佛日未出时 供养出家人 五百婆罗门 饮食及衣服

房舍及卧具 悉满二十年 我时即告言 师等发菩提

是诸婆罗门 虽复受供养 实不信三宝 师便答我言

世间无菩提 及以无解脱 我等闻是语 实护方等经

断是婆罗门 五百人命根 是人命终已 即堕阿鼻狱

既堕地狱已 即时发三念 礼是三世佛 敬信方等经

大士菩萨僧 作是三念已 即时出地狱 往生甘露鼓

寿命十小劫 皆由生信心 敬礼十方佛 是诸波罗门

初谤堕地狱 后信便得出 况汝大菩萨 具足惭愧者

本自实无罪 为诸众生故 忏悔四重禁 及以五无间

乃至一阐提 若有凡夫人 身犯如是罪 若能如是忏

除灭四重禁 五逆一阐提 必得成佛道 唯除不信者

若有信解心 恭敬礼诸佛 不成无是处

尔时善见王及以三千人。同声白佛言。若我等得佛。愿度生死流。唯愿天人尊。为我分别说。其有受持者。书写及读诵。功德为云何。

佛言善见王。汝今当善听。吾为汝说之。若人以七宝。供养千世界。施与一切众。复能善说法。化得罗汉果。不如有一人。闻是诸佛名。乃至一念信。或复一时礼。其福复过彼。何况读诵书。敬信礼拜者。功德不可量。若人能书写。受持及读诵。发心时礼拜。胜以起塔寺。遍千世界中。

尔时大迦叶。阿难舍利弗。护塔金刚士。诸梵及帝释。转轮四天王。头面礼佛足。同声白佛言。如来去世后。我等当流布。教化诸众生。护念礼拜者。得心常安隐。或犯破重禁。五逆谤方等。使得闻佛名。安住清净地。亦如善见王。来世见佛性。

尔时。释迦牟尼佛告诸大众。汝等善听。我今为汝。说本因缘。我于往昔。过无量劫。于妙光佛所。闻是十方三世佛名。心生欢喜。合掌顶受。在在处处。教化无量无边众生。闻是佛名。尔时众中。唯有三千人。共我法仪。生无量信心。从我礼拜。是诸佛名。今睹现在十方悉皆成正觉。

佛告大众。诸善男子。欲灭四重。无间重罪。谤大方等。一阐提罪。皆由信心。复次善男子。若人不信。轻呰不敬。则为谤此十二部经。及谤金刚色身。及谤大士文殊师利。及以谤此十方诸佛。是人定堕地狱而无虚也。何以故。而不信故。谤正法故。谤上人故。谤一切十方三世佛故。定堕地狱。信是佛名。至心礼拜。若不除灭。十恶五逆。及谤方等。无有是处。唯除不信者。断善根人。一阐提者。诸善男子。百亿释迦。一一分身。国土教化。末后释迦。则我身是也。

尔时所将三千人等。今皆成佛。初千人者。华光为首。中千人者。楼至为首。后千人者。弥勒为首。是故汝等。应当礼敬如是十方三世诸佛名号之者。汝于来世。当为大众。开阐导教。广济群盲。令出三界。寂然闲居。安处道场。如我无异。

尔时陀罗尼菩萨。即从坐起。正理衣服。合掌恭敬。而白佛言。世尊。当何名此经。云何奉持。云何修行。

佛告陀罗尼菩萨。善男子。是经名为大通方广。亦名忏悔除罪得福。如是受持。亦名三千人庄严成佛经。如是受持。广大无对。如是受持。普摄一切。如是受持。无量藏门。如是受持。金刚宝藏。如是受持。济诸重禁。如是受持。

陀罗尼菩萨白佛言。世尊。如佛所说。是经如是。唯大利益。无量众生。灭罪成佛。是经即是。诸佛之母。菩萨之道。声闻之眼。天人之舍。有如是等。不思议事。我当受持。天上人中。在在处处。广宣流布。常使不断。令得久住。

佛言。善哉善哉。如是大士。总持无量。一切大藏。当于来世。坐我座处。行我行处。

佛说是经时。无量菩萨住不退不动地。八万声闻发大乘心。十千比丘得阿罗汉果。八万四千天人得法眼净。百千众生发阿耨多罗三藐三菩提心。

佛说是经已。金华宝池。忽然不现。佛摄光明。娑婆世界。高下不净。秽恶如本。人行恶故。地狱如本。说是经已。发向娑罗。一切大众。欢喜奉行。

大通方广忏悔灭罪庄严成佛经 卷下 终

